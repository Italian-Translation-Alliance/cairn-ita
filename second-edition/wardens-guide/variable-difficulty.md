---
layout: default
title: Difficoltà Variabile
parent: Guida del Custode
grand_parent: Seconda Edizione
---

# Difficoltà Variabile

## Introduzione

In *Cairn*, i giocatori sono incoraggiati a superare gli ostacoli facendo domande, ragionando in modo critico e agendo all’interno del mondo di gioco per ottenere vantaggi. I seguenti principi ed esempi aiutano i Custodi a formulare decisioni coerenti e corrette, che mettano alla prova i giocatori e li ricompensino per l’impegno.

## Principi per la Difficoltà Variabile

- **Premia il pensiero non convenzionale.** Questo può tradursi in una semplice riduzione del rischio, in una nuova informazione, nella crescita del personaggio, e altro ancora.
- **Modifica i risultati in base all’impegno.** Se i PG si sono dati da fare per riuscire nonostante il pericolo, migliora il risultato per riflettere la difficoltà affrontata.
- **Dai risalto alle conseguenze narrative più che ai bonus meccanici.** Le ricompense puramente meccaniche sono spesso vuote e non offrono lo stesso potenziale delle ricompense legate al mondo di gioco.
- **Molti pericoli possono essere mitigati o evitati con tempo, impegno e abilità.** Se non c’è un vero rischio, salta pure il tiro!
- **Crea situazioni che privilegino soluzioni narrative.** Un problema è più interessante se la chiave per risolverlo si trova esclusivamente nel mondo di gioco.

## Esempi

### Ribaltare la Situazione

> Freya si ritrova faccia a faccia con un Troll della Foresta, dopo essersi separata dal resto del party. È bloccata tra la creatura e la parete di una caverna, e non ha altra scelta che affrontarlo direttamente. Ha già superato il tiro salvezza su DES, quindi attacca prima lei.

**Freya**: _"So che non posso batterlo ad armi pari, quindi vorrei sapere se c’è qualcosa qui intorno che possa rimettere le cose in equilibrio. Sono cresciuta per strada, so come si gioca sporco. Vorrei provare ad accecarlo senza farmi spappolare nel frattempo. Cosa posso fare?"_

**Custode**: _"Tiro un Dado del Destino per vedere quanto c’è polvere in giro. Un 4! Ok, c’è un bel po’ di polvere tra te e lui, ma dovrai avvicinarti per prenderne una manciata. Serve un tiro salvezza su DES."_

> Freya tira 13: successo!

**Custode**: _"Raccogli una manciata di polvere da terra e gliela lanci dritta in faccia. Il troll barcolla all’indietro e resta accecato mentre cerca di togliersela dagli occhi!"_

> Il Troll della Foresta perde il suo turno: non può difendersi e il danno va direttamente alla FOR!

**Freya**: _"Lo so che dovrei darmi alla fuga... ma l’occasione è troppo ghiotta. Direi che è il momento di presentargli i Gemelli."_

> Freya tira d6+d6 per i suoi pugnali (un 3 e un 5), infliggendo 5 danni diretti alla FOR del Troll. Il Custode fa un Tiro Salvezza per Danno Critico: 19, fallito!

**Custode**: _"Lo colpisci con entrambe le lame, dalle ferite schizza sangue verde mentre la creatura urla di rabbia. Vediamo se sopravvive. No! Fallisce il tiro salvezza su FOR: **Danno Critico**! È fuori combattimento!"_

**Freya**: _"Perfetto, lo prendo come un segnale. Direi che è ora di svignarsela!"_

> Freya scappa dalla scena (nessun tiro su DES richiesto), lasciando il Troll a dissanguarsi. Se avesse saputo che può rigenerarsi lentamente, forse sarebbe rimasta...

### Lavoro di Squadra

> Wolfram, Lucius e Freya stanno indagando su delle voci riguardo una creatura invisibile che ha attaccato dei locali nella Foresta. L’hanno seguita fino alla sua tana su un isolotto a soli 12 metri dalla riva di un lago velenoso. Il lago è separato dalla foresta circostante da una distesa di fango profondo.

**Custode**: _"Le impronte finiscono sulla riva di un lago ribollente che gorgoglia e si muove in modo inquietante. Conoscendo la zona, vi rendete conto che, se l’acqua non vi ammazza, ci penseranno i vapori tossici che salgono dalla superficie!"_

**Wolfram**: _"Sappiamo che quel coso maledetto vive su quella pila di rocce là in mezzo. Ovviamente non possiamo attraversare a nuoto, ma mi è venuta un’idea per farlo uscire! Lucius, mi dispiace ma tra noi tre sei, diciamo, il più morbido. In altre parole, l’esca perfetta! Facciamo finta che il tuo carro sia bloccato nel fango. Ho una coperta nello zaino: magari io e Freya possiamo nasconderci sotto e saltargli addosso al momento giusto."_

**Lucius**: _"Lo sapevo che oggi non dovevo mettermi il cappello elegante! Va bene, andiamo."_

**Custode**: _"Mettete in atto il piano come descritto: una trappola perfetta per la vostra preda. Tiro un Dado del Destino per vedere se la creatura abbocca... 5! Ok, ci casca, ma c’è un problema: sta iniziando a fare buio."_

**Freya**: _"Immagino che io e Wolfram possiamo vedere cosa succede sull’isola mentre siamo nascosti, giusto? E Lucius è girato dall’altra parte a fingere che la ruota si sia incastrata?"_

**Custode**: _"Esatto. Wolfram e Freya riescono a intravedere, tra le assi del carro, che qualcosa è uscito da sotto la pila di rocce, facendole cadere mentre si avvicina all’acqua. Non vedete *cosa* ha mosso i sassi, però. È davvero invisibile! Poi si sente uno splash: qualcosa è entrato nel lago tossico... e le increspature si stanno avvicinando!"_

**Wolfram**: _"Ok, direi che è il momento giusto per usare la mia Scheggia di Vetro del Vuoto! Mi fa vedere le creature invisibili, ma come effetto collaterale perdo la vista da un occhio per un’ora, e i miei riflessi saranno decisamente peggiori. Posso mirare con la balestra mentre guardo attraverso il vetro?"_

**Custode**: _"Ti servono due mani per usare la balestra."_

**Freya**: _"Gliela tengo io davanti all’occhio."_

**Custode**: _"Funziona, ma in quel caso dovrai aspettare il tuo turno: l’iniziativa va alla creatura prima che tu possa agire."_

**Lucius**: _"Ehm... e io? Non posso nemmeno vederla, figurarsi difendermi! Voglio preparare un’azione: appena Wolfram spara, io provo a saltarle addosso col sacco grosso che ho ancora dallo scorso lavoretto. Magari riesco a intrappolarla, tipo pesce nella rete."_

**Custode**: _"Va bene! Tutti vi preparate al peggio. Freya e Wolfram, trattenete il fiato mentre le onde si avvicinano sempre di più. Alla fine, si fermano! Freya solleva la Scheggia e la posiziona sull’occhio di Wolfram, che alza la balestra. Davanti a lui compare una creatura viscida, con squame giallastre e un corpo multi-articolato che striscia fuori dall’acqua. Una breve pausa... poi uno **TWANG!** mentre scocca il dardo."_

> Wolfram tira un d8: esce un 6! La creatura non era consapevole del pericolo, quindi il danno va diretto alla FOR. La creatura fa un tiro salvezza da Danno Critico: 3, successo!

**Custode**: _"La creatura viene trafitta dal dardo, da cui schizza un fluido verde. Dove cade, il terreno sfrigola come se fosse acido. Si gira verso il carro, ma prima che possa reagire, Lucius le tira addosso il sacco grosso. La creatura si agita dentro, torcendosi in ogni direzione."_

> Il Custode fa un Tiro Salvezza su DES per la creatura (ha solo 8 DES fuori dall’acqua). Esce un 12: fallimento! Non riesce a liberarsi, e il gruppo la lega e la carica sul carro, insieme a un barattolo d’acqua tossica per il viaggio.

> Lavorando insieme, il party fa ritorno in città senza altri problemi.

### Storia del Personaggio

> Il party sta scortando un agente della fazione di Alsace in profondità nel territorio nemico. La destinazione è nascosta in un piccolo villaggio circondato da alte palizzate in legno. Il compito è far entrare il cliente nel paese ben sorvegliato e poi introdurlo nel tesoro di Der Thunn. Mentre si avvicinano, il sole sta appena calando, e Lucius è stato mandato in avanscoperta, fingendosi un menestrello del Sud.

**Custode**: _"Ti avvicini al villaggio fortificato seguendo un sentiero sterrato che porta dritto al portone principale. Due guardie stanno ai lati del cancello chiuso. Sono quasi identiche, a parte il baffetto mal riuscito che uno dei due sfoggia."_

**Lucius**: _"Oilà, nobili signori! Posso forse domandare se un viandante come me può ottenere accesso al vostro villaggio in questa splendida serata? Ho viaggiato a lungo e ho le tasche piene d’oro, e non vedo l’ora di portare un po’ di fortuna anche a voi!"_

**Custode**: _"I due si scambiano uno sguardo. Quello col baffetto risponde: ‘Nessuno entra dopo il tramonto. È la regola.’"_

> A questo punto, Lucius sta mettendo in campo tutto il suo fascino e, in pratica, prova a corrompere le guardie per farsi aprire. È anche quello più esposto: i due sono armati e addestrati, e hanno rinforzi. Se fosse richiesto, sarebbe Lucius a dover fare il tiro salvezza su VOL, non le guardie.

**Lucius**: _"Capisco, ma... non è ancora proprio buio, vero? Il sole sta solo scendendo. Potrei entrare, no? E magari offrire a voi due i primi frutti della mia fortuna, se capite cosa intendo. Che ne dite di una bella e meritata birra per ringraziarvi della gentilezza?"_

**Custode**: _"I due si guardano di nuovo, ma stavolta risponde l’altro, con un sorrisetto: ‘Be’, forse solo per stavolta. In effetti il sole non è ancora del tutto calato. E in effetti abbiamo una certa sete.’"_

> Il Custode ha preso una decisione basata su ciò che sapeva delle guardie: semplici uomini di villaggio, stanchi dopo una giornata lunga, e amanti della birra. Con un altro personaggio magari non avrebbe funzionato. Ma Lucius è un Ciarlatano, e la sua abilità nel conquistarsi la fiducia degli altri è ben nota. Le guardie lo lasciano passare.

### Rischio Maggiore, Ricompensa Maggiore

> Il party ha mandato Freya, approfittando dell’oscurità, a spiare un accampamento nemico. Il suo obiettivo è capire quanti sono i nemici e che tipo di pericoli li attendono.

**Custode**: _"A metà strada verso il campo noti una luce tremolante sul sentiero. Qualcuno sta venendo nella tua direzione! Che fai?"_

**Freya**: _"Mi infilo nel fogliame ai lati del sentiero, cercando di fare il meno rumore possibile. Serve un tiro salvezza?"_

**Custode**: _"No, sei abbastanza distante e non hai fonti di luce accese. Puoi nasconderti senza rischio di essere scoperta."_

**Freya**: _"Se mi sembra che questa persona sia della stessa fazione del nemico, vorrei tendergli un’imboscata e rubargli i vestiti. Non voglio far scattare l’allarme, quindi dev’essere tutto rapido e preciso."_

**Custode**: _"Va bene. Lui dovrà fare un tiro salvezza su DES per provare a reagire in tempo al tuo attacco. Ma non è detto che vada tutto liscio come speri!"_

**Freya**: _"E se invece lo stordissi facendogli cadere addosso un ramo d’albero? Dovrei avere un’accetta nello zaino da qualche parte."_

**Custode**: _"Potrebbe funzionare. Devi correre indietro, arrampicarti su un albero e fare un tiro salvezza su FOR per vedere se riesci a tagliare il ramo al momento giusto, senza farti notare. Se fallisci cadi insieme al ramo, rischi di farti male e ti ritrovi in una situazione parecchio brutta."_

> Freya corre indietro lungo il sentiero, si arrampica su un albero e inizia a colpire un ramo con l’accetta. Tira su FOR: 7, successo! Colpisce il ramo proprio al momento giusto, che cade addosso al viandante e lo stordisce. Freya gli ruba i vestiti e la torcia, poi si rimette in marcia verso l’accampamento.

## Il Combattimento è Guerra

> **Wolfram**, **Lucius** e **Freya** sono in fuga da una _formazione_ di dodici guardie cittadine [4 PF, 1 Armatura, 11 FOR, 14 DES, 12 VOL, spada corta (d6)]. Si rifugiano in un vecchio avamposto bruciato, ai margini della Foresta, raggiungibile solo tramite una scala. I soldati hanno tutti spada corta e arco, tranne il loro capo: un tipo alto con una mostrina blu acceso sulla spalla. Sanno che il party è lì dentro, e si stanno consultando a una distanza di sicurezza, appena a nord dell’avamposto. La _formazione_ viene trattata come un'unica entità fino a quando non subisce Danno Critico.

**Custode**: _"L’avamposto è parzialmente coperto dai resti delle sue mura, e attraverso le assi vedete i soldati dividersi: sei si dirigono a sud-ovest, verso il limitare della foresta; gli altri (incluso il tizio alto) vanno a sud-est, dove i muri sono più danneggiati. Sembra stiano preparando una manovra a tenaglia. Avete meno di un minuto prima che arrivino sul lato aperto dell’avamposto! Cosa fate?"_

**Wolfram**: _"Sono stato nell’esercito, so come funziona. Quel tipo con la mostrina è il capo. Se lo facciamo fuori, gli altri potrebbero scappare. Aspetto che si avvicini il più possibile e gli sparo con la balestra. Se mi espongo, pazienza."_

**Lucius**: _"Sempre diretto tu, eh, Wolfie? Io verso un po’ del mio famoso Olio Miracoloso sulla scala. Così vediamo se serve, e magari ci facciamo pure due risate."_

**Freya**: _"E cosa ci impedisce esattamente di beccarci una pioggia di frecce da sud? Nella peggiore delle ipotesi, si mettono comodi e aspettano che moriamo di fame. Io ho un’altra idea: apro il portello e lancio una Bomba Fumogena su entrambi i lati dell’edificio. Così, quando i vostri due piani inevitabilmente falliranno, almeno avremo un vantaggio."_

**Lucius**: _"Uh, ok. Allora verso l’olio appena dopo che Freya ha lanciato il fumo?"_

**Custode**: _"Va bene così. Ma sappiate che il combattimento inizia ufficialmente appena Wolfram si alza e spara. Visto che siete pronti, non serve il tiro salvezza su DES: agite voi per primi."_

**Custode**: _"I soldati avanzano fino a che il capo non alza la spada e grida ‘Carica!’ Tutto succede nello stesso istante. Wolfram si alza e spara con la balestra. Ma visto che il capo fa parte di una formazione, Wolfram tira solo un d4."_ 

> Wolfram tira un 3. L’elmo del capo assorbe 1 danno, quindi perde solo 2 PF.

**Custode**: _"Il dardo sfreccia vicino alla spalla del capo, strappa la mostrina colorata. Lui stringe i denti e si lancia verso il lato est. Freya, nello stesso momento, apri il portello e lanci le Bombe Fumogene a est e ovest — segna 2 usi. Lucius, appena lei si sposta, versi l’Olio Miracoloso sulla scala."_

**Custode**: _"Il fumo avvolge i lati dell’edificio e non si capisce più chi è chi. Alcuni cercano di salire la scala, ma scivolano subito giù, ammucchiandosi a terra. Gli avversari perdono il turno, ma il fumo sta già iniziando a diradarsi. Tra colpi di tosse e urla, sentite gridare: ‘Date fuoco a tutto!’"_

**Wolfram**: _"Beh, almeno abbiamo guadagnato un po’ di tempo. Lucius, quanto è infiammabile quell’olio?"_

**Lucius**: _"Molto. E mi sa che le opzioni iniziano a scarseggiare."_

**Freya**: _"È stato divertente, ma preferisco morire combattendo là sotto piuttosto che bruciare viva quassù con voi. Niente di personale."_

**Wolfram**: _"Tranquilla. Prova a colpire il capo mentre noi cerchiamo una via di fuga."_

**Wolfram**: _"Lancerei **Smonta** su di me e griderei ‘Mi sta strappando le braccia!’ Poi salto giù e inizio a correre in cerchio. Lucius, appena mi si staccano le braccia, prendile e seguimi."_

**Lucius**: _"Va bene. Spero davvero che funzioni... E se no, almeno moriremo combattendo. O urlando. Probabilmente urlando."_

**Custode**: _"Freya, chi prendi di mira e con cosa?"_

**Freya**: _"Il capo. E uso i Gemelli."_

**Custode**: _"Ok. Freya si lancia nel fumo verso il capo, tirando fuori i suoi due pugnali. Ma siccome attacca una formazione, deve comunque tirare 1d4 per ogni pugnale."_ 

> Freya tira due d4: un 4 e un 1. Tiene il 4. L’elmo del capo assorbe 1 danno, ne restano 3. Scatta il tiro salvezza da Danno Critico per la formazione: 15, fallimento!

**Custode**: _"Freya colpisce il capo, ma il primo colpo manca: lui si sposta all’ultimo secondo. Il secondo però lo prende dritto al petto. Lui crolla a terra, e i suoi compagni iniziano a gridare sorpresi — alcuni iniziano a indietreggiare. Ed è proprio in quel momento che sentite un urlo... e vedete Wolfram lanciarsi giù dall’avamposto e iniziare a correre in tondo, seguito da Lucius che tiene in mano le sue braccia! Gli altri raccolgono il loro capo e fuggono verso la collina urlando: ‘Stregoneria!’ e ‘Non ci hanno addestrati per questo!’"_

**Wolfram**: _"Lo sapevo che avrebbe funzionato!"_

**Freya**: _"Sono piuttosto sicura che sia merito mio, ma ok."_

**Lucius**: _"Chi se ne frega! Usciamo da qui finché possiamo."_ 

**Custode**: _"Avete la possibilità di fuggire nella Foresta vicina, oppure nei campi aperti — se pensate di poter correre abbastanza veloci. Che fate?"_
